# Linsesuppe

Dette er en grunnoppskrift som man kan tilpasse ganske mye;

- Ved å tilpasse mengden væske kan den bli alt fra en suppe til gryte
- Ved å tilpasse bruken av stavmikser kan man få noe som er fra helt glatt til med litt biter å tygge på
- Ved å tilpasse krydderet kan man få forskjellige smaker:
  - italiensk med oregano, timian og rosmarin
  - spansk med røkt paprika, chipottle
  - indisk med en indisk krydderblanding
  - sterkt med chili

## Ingredienser

- Løk, 1-2 store, 3-4 små
- Litt olje eller margarin for å steke løken litt i
  - ikke bruk smør, fordi det brenner seg før løken blir stekt
- 2-3 bokser ~400g hermetisk tomat eller tilsvarende
- 1 liten boks eller glass med tomatpurre
- 2-3 terninger med buljong som du liker
  - jeg bruker stort sett grønnsaksbuljong
- ca. 400g røde linser
- Vann etter behov
- Finmalt svart pepper etter smak
- Krydder etter ønske

## Hvordan

Grovhakk løk. Varm litt olje eller margarin i en kjele og ha løken oppi. Stek løken til den ikke er rå lengre og begynner å bli litt blank og gjennomsiktig. Rør i den innimellom slik at den ikke brenner seg.

Tøm oppi tomat, tomatpurre, buljong, linser, krydder og vann til det sånn passe tjukt og vannet dekker alt. De tørkede linene har lett for å sette seg fast i bunnen av gryta så lenge de er tørre, så rør godt og ofte i bunnen i starten, så de ikke brenner seg.

Kokes over svak varme så det akkurat bare bobler litt i overflata til linsene er myke. Hell oppi vann under koking ved behov, ettersom linsene trekker til seg en god del væske.

Kok til linsene er myke og ferdige, som pleier å ta ca. 25-30 minutter. Smak og bit på noen linser for å se om de er kokt.

Når linsene er myke, kjøres alt med stavmikser til man har den konsistensen man ønsker. Kan også evt tynnes ut med mer vann eller annet flytende som f.eks. kokosmelk ved ønske.

Smakes evt til med mer krydder.

## Servering

Kan spises for seg selv, eller mer som en tomatsuppe med et kokt egg oppi.

Som alle supper er det alltid godt med litt brød og smør ved siden av.
